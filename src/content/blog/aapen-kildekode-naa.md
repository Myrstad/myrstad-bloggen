---
title: Åpen kildekode nå!
date: 2025-01-29
author:
  name: Morten Myrstad
  email: mailto:politikk@mortenmyrstad.no
image:
  src: /img/open-source.png
  alt: Vanlige ord assosiert meg åpen kildekode
description: Åpen kildekode kan spare penger, styrke næringslivet og gi bedre offentlige tjenester. Hvorfor har ingen av partiene kapret skuta enda?
draft: false
tags: ['politikk']
---
Morten Andreas Myrstad, Styremedlem Arendal og Grimstad Unge Høyre

---

Åpen kildekode, noen ganger kalt fri og åpen programvare, er praksisen da noen deler oppskriften til deres prosjekt offentlig. Litt som ved å dele en kakeoppskrift på Facebook, så kan alle teste, endre og legge igjen kommentarer på oppskriften. Eieren vil få æren for oppskriften og kan selvfølgelig gjøre endringer. Alle andre står fritt til å bruke oppskriften, både med og uten egne modifikasjoner.

For i en tid med dårlig kommuneøkonomi og innstramming av budsjetter i hele Norge, så kan åpen kildekode spare milliarder på budsjettene. Og når politikerne i 2006 satset på åpne standarder og kildekode, må vi spørre oss selv, hva i all verden skjedde på veien?

Allerede i 2006 skjønte den daværende regjeringen dette, og vedtok å satse på åpne standarder og kildekode. Hva som skjedde på veien, kan vi bare forestille oss, for vedtaket har siden vært i historiens skraphaug. 

Pengene som kan spares gjennom åpen kildekode er penger bedre brukt på bøker i skolevesenet, flere og bedre sykehjemsplasser, billigere strøm for næringslivet og lavere skatter for oss alle. Det å bytte ut milliardavtaler, med norsk implementasjon av åpne løsninger, er åpenbart lønnsomt og en såkalt «nobrainer». Det er allerede vist at München klarte å spare 11 millioner skattefinansierte euro med å bytte ut Windows og MS Office, fra 2003 til 2014. Her ønsker vi i Agder Unge Høyre å kapre skuta som ble glemt i 2006. 

Men det offentlige bør også legge ut egne digitale prosjekter som åpen kildekode. På samme måte som deling av forskning, så gir deling av digitale prosjekter andre muligheten til å vurdere, kritisere og ta lærdom. For eksempel kan mange bedrifter ha problemer med å overføre data mellom to digitale systemer. Hvis skatteetaten plutselig lager en løsning for dette problemet, bør dette deles. Fordi da kan ALLE virksomheter også næringslivet bruke løsningen for å spare tid og penger.

Men er det ikke urettferdig at offentlige instanser må dele «hemmeligheter»?  

Ikke nødvendigvis. Vi må ikke glemme at det offentlige driftes av skatter som private og bedrifter betaler. Da virker det rettferdig at pengene både kan etterprøves, men også kan effektivisere næringslivet og offentlig sektor. Prinsipielt bør ikke staten ha monopol på kunnskap som har verdi for alle.  For en effektivisering av næringslivet, gir økt lønnsomhet og økte skatteinntekter. Og effektiviserer man staten, kan det bety mindre skatter for deg, meg og våre kjære bedrifter. En vinn-vinn situasjon.

For jeg er oppriktig lei av politikere som glemmer å tenke i vinn-vinn situasjoner. For bruk av og publisering av åpenkilde, spesielt i det offentlige, kan være pengebesparende og effektiviserende samtidig. For at alle Norges skattepenger skal brukes effektivt.  

Nettopp av disse grunnene ønsker vi i Agder Unge Høyre å fremme åpen kildekode i offentlig forvaltning til Høyres nye partiprogram. Norsk digitalisering må utfordres, og det første steget blir på Agder Høyres fylkesårsmøte.
Skal vi sikre at morgendagens systemer er billigere, sikrere og bedre, er det på høy tid å satse på åpen kildekode. 

